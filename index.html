<!DOCTYPE html>
<html lang="pl">

<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Katarzyna (księżna Walii)</title>
    <link href="style.css" rel="stylesheet" type="text/css">
</head>

<body>
    <main>
        <h1>Katarzyna (księżna Walii)</h1>
        <p>Katarzyna, księżna Walii (ang. Catherine, Princess of Wales; ur. 9 stycznia 1982 w Reading jako Catherine
            Elizabeth Middleton) – członkini brytyjskiej rodziny królewskiej, żona Wilhelma, księcia Walii, następcy
            brytyjskiego tronu. Księżna Walii od 9 września 2022. Matka Jerzego, Karoliny i Ludwika, którzy zajmują
            kolejno: drugie, trzecie i czwarte miejsce w linii sukcesji do brytyjskiego tronu.</p>
        <section>
            <h2>Dzieciństwo i młodość</h2>
            <p>
                Urodziła się 9 stycznia 1982 w szpitalu Royal Berkshire w Reading w hrabstwie Berkshire. Jest najstarszą
                z trójki dzieci Carole Middleton (z domu Goldsmith, ur. 1955) i Michaela Francisa Middletona (ur. 1949).
                Rodzice Middleton poznali się, pracując wspólnie w sektorze usług lotniczych: matka była stewardesą, a
                ojciec – dyspozytorem lotów w British Airways; w czerwcu 1980 się pobrali, a w 1987 założyli „Party
                Pieces”, prywatną spółkę z obrotami ok. 30 mln funtów. Została ochrzczona 20 czerwca 1982 w kościele
                Świętego Andrzeja w Bradfield. Ma dwoje młodszego rodzeństwa: siostrę Philippę (ur. 6 września 1983) i
                brata Jamesa Williama (ur. 15 kwietnia 1987).
            </p>
            <p>
                Gdy miała dwa lata, zamieszkała z rodziną w Ammanie, gdzie jej ojciec podjął pracę jako kierownik na
                lotnisku im. królowej Alii. Po dwóch latach emigracji wróciła do rodzinnego domu przy Cock Lane w
                Bradfield. Uczęszczała do prywatnej szkoły z internatem St. Andrew’s Prep School w Pangbourne. W okresie
                szkolnym trenowała balet klasyczny i stepowanie oraz grała w zespole flecistek Tootie-Flooties i
                śpiewała w chórze, z którym w 1994 otrzymała wyróżnienie w konkursie BBC na pieśń bożonarodzeniową.
                Występowała również w szkolnym teatrze, zagrała m.in. w spektaklach: Kopciuszek, My Fair Lady, Dziadek
                do orzechów i Morderstwo w czerwonej stodole. Poza tym grała w tenisa, należała do szkolnej drużyny
                hokeja na trawie, była kapitanką drużyny netballowej i trenowała lekkoatletykę (w tej dziedzinie
                ustanowiła kilka rekordów szkolnych), a pod koniec nauki w szkole otrzymała puchar Leslie Cup za
                osiągnięcia sportowe.
            </p>

            <p> W 1995 przeprowadziła się z rodziną do posiadłości w Chapel Row i podjęła naukę w Downe House, jednak z
                uwagi na gnębienie i prześladowanie przez rówieśniczki po dwóch semestrach przeniosła się do szkoły z
                internatem Marlborough College, którą ukończyła z wysoką średnią. Po maturze odbyła gap year, który
                wykorzystała m.in. na ukończenie kursu historii sztuki włoskiej we Florencji, działalność w organizacji
                charytatywnej Raleigh International w Chile oraz pracę na jachcie podczas regat BT Global Challenge na
                cieśninie Solent.</p>

            <p>We wrześniu 2001 rozpoczęła studia na Wydziale Historii Sztuki Uniwersytetu w St Andrews w Fife, które
                ukończyła w czerwcu 2005, uzyskując tytuł magistra sztuk pięknych wyższej drugiej klasy z historii
                sztuki[18]. W trakcie wakacji dorabiała, pracując jako barmanka oraz hostessa i ekspedientka w sklepie z
                odzieżą myśliwską. Po studiach pracowała w rodzinnej firmie „Party Pieces”, w której początkowo
                zajmowała się marketingiem i przygotowywaniem katalogów produktów, a po ukończeniu kursu projektowania
                stron internetowych zajmowała się również pracą nad wizerunkiem firmy w internecie. Później przez rok
                pracowała w firmie odzieżowej Jigsaw, w której zajmowała się m.in. wyszukiwaniem dodatków do ubrań i
                projektowaniem biżuterii.</p>

            <p>Przed poznaniem księcia Williama była związana m.in. z Rupertem Finchem i Willemem Marksem.</p>
        </section>
        <section>
            <h2>Relacje z księciem Wilhelmem</h2>
                <p>W 2001 podczas studiów na Uniwersytecie St. Andrews poznała księcia Wilhelma. Początkowo tylko
                    się przyjaźnili, a w 2003 zostali parą, o czym prasa dowiedziała się dopiero w kwietniu 2004. Jako
                    że często pojawiała się publicznie w towarzystwie pierworodnego syna księcia Walii, jej zdjęcia były
                    wielokrotnie publikowane w prasie. Po raz pierwszy została sfotografowana razem z księciem w 2003 na
                    meczu rugby, następnie towarzyszyła mu m.in. na przyjęciu z okazji 56. urodzin księcia Karola, ojca
                    Wilhelma w 2004, na ślubie Laury i Harry’ego Lopesów w 2006, na gali bokserskiej Boodles Boxing Ball
                    w 2006 i podczas uroczystego ukończenia szkoły wojskowej w Royal Military Academy w Sandhurst w 2006
                    oraz spędzili wspólne wakacje w Kenii.</p>

                <p>W 2007 rzecznik prasowy księcia Wilhelma wydał oświadczenie, w którym zaapelował o zaprzestanie
                    prześladowania Katarzyny, jednocześnie potwierdzając relację łączącą parę. Niedługo później para się
                    rozstała. Katarzyna po rozstaniu dołączyła do kobiecej drużyny wioślarskiej, która często brała
                    udział w wyścigach charytatywnych, a także uczestniczyła w wydarzeniach kulturalnych, m.in. w
                    premierze książki Simona Sebaga Montefiore „Młody Stalin” oraz imprezie promującej film Rabbit
                    Fever. Po kilkumiesięcznym rozstaniu ponownie związała się z Wilhelmem, z którym uczestniczyła m.in.
                    w koncercie ku pamięci księżnej Diany na stadionie Wembley w 2007, w przyjęciu z okazji 60. urodzin
                    księżnej Kamili w 2007 oraz w ceremonii nadania księciu Orderu Podwiązki w 2008. W maju 2008 podczas
                    ślubu kuzyna Wilhelma – Petera Phillipsa – i Autumn Kelly poznała królową Elżbietę II.</p>
            <article>
                <h3>Zaręczyny i ślub</h3>
                <p>W październiku 2010 zaręczyli się podczas wycieczki do Kenii. Wilhelm podarował Katarzynie
                    pierścionek zaręczynowy, który wcześniej należał do jego matki Diany. Ich zaręczyny zostały
                    oficjalnie ogłoszone przez Pałac Buckingham 16 listopada 2010, po czym narzeczeni wzięli udział w
                    konferencji prasowej oraz udzielili telewizyjnego wywiadu redakcji ITV, w którym opowiedzieli o
                    swojej relacji, a także wzięli udział w oficjalnej sesji zdjęciowej, na której sfotografował ich
                    Mario Testino.</p>

                <p>Przed ślubem Katarzyna przyjęła sakrament bierzmowania w pałacu Świętego Jakuba w Londynie. Również
                    przed ślubem królowa Elżbieta II przyznała Wilhelmowi z okazji ślubu tytuły księcia Cambridge,
                    hrabiego Strathearn oraz barona Carrickfergus, a Katarzyna została księżną Cambridge, hrabiną
                    Strathearn i baronową Carrickfergus.</p>

                <p>29 kwietnia 2011 pobrali się w opactwie westminsterskim, o godz. 12:20 oficjalnie zostali
                    małżeństwem. Ślubu udzielił im arcybiskup Canterbury Rowan Williams. Nie podpisali intercyzy. Na
                    ślub zostało zaproszonych 1900 gości, w uroczystości wzięli udział, oprócz członków rodziny
                    królewskiej, m.in. politycy: premier David Cameron, wicepremier Nick Clegg i burmistrz Londynu Boris
                    Johnson oraz celebryci i sportowcy: Elton John, Victoria i David Beckhamowie, Guy Richie, Ben Fogle,
                    Rowan Atkinson, Joss Stone, Ian Thorpe, Gareth Thomas i Clive Woodward. Dzień ich zaślubin był dniem
                    wolnym od pracy w Wielkiej Brytanii. Telewizyjną i internetową relację na żywo z wydarzenia śledziły
                    ok. 3 mld ludzi na świecie[36]. Po ceremonii ślubnej nowożeńcy udali się na uroczyste przyjęcie u
                    królowej Elżbiety II i pojawili się wspólnie na balkonie pałacu Buckingham. Wcześniej wzięli udział
                    w ślubnej sesji zdjęciowej, sfotografował ich Hugo Burnand. Po zakończeniu oficjalnej części wesela
                    wzięli udział w uroczystej kolacji u księcia Karola, który – poza formalnym obiadem – zorganizował
                    dla nowożeńców imprezę taneczną z udziałem przyjaciół i rodziny; na przyjęciu gościnnie zaśpiewała
                    Ellie Goulding. Kilka dni później państwo młodzi zapowiedzieli prywatną zabawę z tańcami w gronie
                    najbliższych znajomych.</p>

                <p>Po ślubie pomieszkiwali w części kompleksu pałacu Kensington - Nottingham Cottage, oraz na wyspie
                    Anglesey, gdzie Wilhelm pełnił obowiązki pilota helikoptera służby ratowniczo-poszukiwawczej.
                    Jesienią 2013 wyprowadzili się z Walii, by zamieszkać w apartamencie 1A w pałacu Kensington, który
                    wcześniej został gruntowanie wyremontowany; prace wykończeniowe trwały dwa lata i miały kosztować
                    ponad milion funtów .</p>
            </article>
            <article>
                <h3>Dzieci</h3>
                <p>3 grudnia 2012 Pałac Św. Jakuba ogłosił, że Wilhelm i Katarzyna spodziewają się pierwszego dziecka.
                    22 lipca 2013 Katarzyna została skierowana do szpitala St Mary w Londynie, gdzie o godz. 16:24 czasu
                    brytyjskiego urodziła syna, Jerzego Aleksandra Ludwika.</p>

                <p>8 września 2014 Clarence House podał informację, że Katarzyna spodziewa się drugiego dziecka. 2 maja
                    2015 o godzinie 8:34 czasu brytyjskiego w szpitalu St Mary w Londynie urodziła ona córkę, Karolinę
                    Elżbietę Dianę.</p>

                <p>4 września 2017 Pałac Kensington potwierdził, że Katarzyna spodziewa się trzeciego dziecka. 23
                    kwietnia 2018 Pałac Kensington ogłosił, iż o godz. 11:01 czasu brytyjskiego urodziła drugiego syna,
                    Ludwika Artura Karola.</p>
            </article>
        </section>
        <footer>Źródło: https://pl.wikipedia.org/wiki/Katarzyna_(ksi%C4%99%C5%BCna_Walii)#Bibliografia</footer>

    </main>
</body>

</html>